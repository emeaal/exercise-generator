14. Att vänta i Sverige. Valerys berättelse
Jag kom till Sverige i början på april. Jag, min fru och mina två söner flydde från kriget i Ukraina. Vi bodde i Mariupol förut.
I Sverige ansökte vi om flyktingstatus från Migrationsverket. Vi väntade länge på deras beslut. Det tog fyra veckor innan vi fick beslutet på posten.
För tre veckor sedan var vi  på Migrationsverket igen. Vi tog foto och lämnade fingeravtryck. De behövde detta för att göra ett LMA-kort. LMA står för Lag om Mottagande av Asylsökande, och LMA-kortet är ett första ID man får. Utan LMA-kortet kan man göra väldigt lite. Vi väntar fortfarande på ett LMA-kort. Det har gått3 veckor sedan fotograferingen!
Under tiden ansökte vi om samordningsnummer. Det är det andra ID-numret man behöver. Vi gick till ett servicekontor och fyllde i massa papper. De ville ha kopior på våra pass och LMA-nummer. Samordningsnumret är jätteviktigt: man kan söka jobb, registrera sig på Arbetsförmedlingen, ansöka om bankkonto, och så vidare. Samordningsnummer är en variant av personnummer och har också tio siffror: din födelsedag (ÅÅMMDD) och fyra kodsiffror, ungefär så här: 430218-4567. Det betyder att en person är född år 1943, månad februari, datum 18. Men för att skilja mellan samordningsnummer och personnummer, plussar man på 60 (+60) till födelsedatum (18). Det blir då 19430278-4567.
Nu väntar vi på våra samordningsnummer. Sedan ska vi registrera oss på Arbetsförmedlingen och ansöka om bankkonto. Och vänta igen. Det är mycket väntetid i Sverige innan man kan börja söka jobb.